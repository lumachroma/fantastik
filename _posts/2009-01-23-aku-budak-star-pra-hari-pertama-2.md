---
layout: post
title: 'Aku Budak STAR : Pra Hari Pertama 2'
---

Pagi itu. Macam pagi-pagi biasa musim riang-ria cuti sekolah. Biasalah. Aku bangun lambat. Tapi tak macam pagi-pagi biasa. Pagi itu. Aku tak teringin langsung nak *melantak* sarapan. Aku tak terasa lansung nak *mengadap* televisyen. Aku tak terfikir langsung nak keluar mandi sungai. Aku tak teruja langsung nak *bikin* basikal.

> "Aku dari pejabat tadi. Kamu dapat surat daripada Kementerian nun ha. Siap ada Jata Negara. Siap ada logo SBP"  
suara Makcik Zan asyik berkumandang dalam fikiran budak dua belas tahun aku.

Berulang-ulang. Tak tenteram perasaan aku dibuatnya. Jiwa kacau. Gemuruh. Seram sejuk. Apa hal?

Nak terkencing rupanya. 

Berdesup aku ke bilik air. Selang beberapa minit. Lega. Aku kumur-kumur mulut. Aku basuh-basuh muka. Touch-up rambut ala kadar. Bila dah rasa handsome, aku cari mak di dapur.

Mak sedang kelim karipap. Kak Badar jagoan kuih-muih. Hari-hari kerja dia buat kuih. Segala macam kuih mak aku buat. Karipap, masalodeh, cucur badak, epok-epok, apam cawan, apam gula hangus, tepung talam dan macam-macam kuih. Dalam satu hari, beratus kuih mak aku buat. Kadang-kadang sampai beribu. Kuih-kuih tu ayah aku hantar ke kedai-kedai kuih, restoran-restoran, gerai-gerai, kantin-kantin sekolah, kantin-kantin kilang, kantin-kantin pejabat kerajaan dan macam-macam tempat.

Sebab aku anak dia, memang aku akan cakap kuih mak aku sedap. Puji mak sendiri tu normal. Tapi, memang sedap kuih-kuih mak aku sebab kuih-kuih mak aku sangat laku. Jarang kuih-kuih mak aku tak habis dijual. Lainlah bila hari-hari kuih 'mogok'. Bila hari-hari kuih mogok, kuih orang lain pun tak laku juga. Hasil jualan kuih mak aku tu, bolehlah sedikit-sebanyak tampung perbelanjaan kami sekeluarga. Ayah aku, Cikgu Daud, cikgu biasa. Itu yang mak aku tolong-tolong dia tu.

"Awal bangun?", mak aku perli aku.
"Kira awal apa pukul sepuluh", aku betah.
"Rezeki tak masuk tau kalau bangun lambat-lambat ni", mak aku dah mula nak bagi kuliah.
"Takpa. Mak dengan ayah dah bangul awal. Kira OK la tu", aku betah lagi.
Aku memang pandai menjawab.
"Tu sarapan bawah tudung saji."
"Orang lain semua dah makan."
"Tinggal kamu je", mak aku muncung mulut ke arah meja makan.
"Tak selera lah", aku pula yang muncung mulut.
"Eh? Tak selera?"
"Demam ke?"
"Kamu kenapa Joi?", mak aku macam tahu-tahu je aku tengah tak tenteram.
"Makcik Zan ade telefon mak semalam?", aku cuba nak cungkil-cungkil.
"Takde pun", mak aku geleng-geleng kepala.
"Betul ke?", aku cuba nak cungkil-cungkil lagi.
"Takkan mak nak tipu", mak aku buat muka selamba.
"Aik?"
"Dia datang."
"Mak takda."
"Dia kata dia nak telefon mak malam semalam", aku mencangkung sebelah mak.
"Hehehe"
"Tipu je", mak aku ketawa.
Mak aku memang suka buat kelakar tak bertempat.
"Mak ni..."
"Dia kata apa mak?", aku dah agak hilang sabar.
"Entah."
"Katanya kamu dapat masuk asrama."
"Ayah kamu pergi sekolah ambil surat.", masuk yang ini, dah empat biji karipap mak aku kelim.
"Asrama? Asrama apa? Dekat mana? Jauh ke? Bila?", makin tak tenteram jiwa aku.
"Manalah mak tahu."
"Dah masak dah pun."
"Tunggu je lah ayah kamu balik."
"Jangan ribut-ribut", mak aku bangun, tutup dapur gas yang sedang kukus apam gula hangus tu.

Lemah betul aku dengan perangai orang tua-tua ni. Cakap sekerat-sekerat.

Patutkah aku gembira sebab dapat masuk asrama? Patutkah aku takut sebab tinggal berjauhan dengan keluarga? Ayah aku kalau dah keluar rumah pagi-pagi waktu cuti-cuti sekolah memang sangkut di kedai kopi. Berjam-jam. Dah tengah hari karang baru ingat nak balik. Berzaman kalau nak tunggu.

Budak usia dua belas tahun macam aku memang tak tahu nak bersabar.
Kalau boleh semuanya nak cepat.
Itu nak cepat. Ini nak cepat.
Tak boleh nak bertenang langsung.

Sayup-sayup aku dengan bunyi motor Honda C70 ayah aku.
"Cepat balik? Ni mesti ada apa-apa ni. Cuba kamu pergi teng..."
Belum sempat mak aku habis bercakap, aku dah berdesup ke pintu hadapan.
Apa hal? Seram sejuk. Gemuruh. Jiwa kacau. Tak tenteram perasaan aku dibuatnya. Berulang-ulang.
