---
layout: post
title: Karipap Kentang Dua, Masalodeh Dua
---

Pagi-pagi lagi Rampwalk Remo dah bangun. Dia perlu masuk kerja shift pagi hari ini. Sebagai seorang operator pengeluaran di sebuah kilang multinasional, disiplin dan jati diri itu amat penting. Sampai lebih awal sekurang-kurangnya 15 minit sebelum shift bermula adalah rutin baginya. Bosnya di kilang selalu pesan, *"Time maneejman ne"* dalam loghat Jepun sambil kepala terangguk-angguk. kata-kata itu selalu dijadikannya sebagai pendorong untuk menepati masa.

Bukan senang nak jadi operator pengeluaran. Berdiri 12 jam di *production line* sambil mengendali mesin merupakan tugasan harian yang mencabar. Boleh tahan seksa. Jadinya sarapan pagi adalah penting untuk mengelakkan kes pitam ataupun bisa-bisa perut di waktu tengah hari. Biasanya Rampwalk Remo akan singgah di gerai Pak Usop Lotong yang perhampiran dengan rumah pangsa tempat dia tinggal untuk membeli kuih buat sarapan.

Dari jauh orang tua itu sudah tersenyum.  
"Nak beli apa *baiya*?"  
"Nasi *ka*? Mi *ka*? Bihun *ka*? Kuih pun ada."  
Orang tua itu senyum lagi.  

*'Baiya'*. Gelaran biasa dikalangan orang-orang sini terhadap mereka-mereka yang sekaum dengan Rampwalk Remo.

"Kuih *suda*", jawabnya sambil membetul jambulnya yang beropol-ropol.

Satu-satu, kuih disepit dan disumbat ke dalam beg plastik. Rampwalk Remo hanya perlu menunding kuih pilihannya. 5 biji semuanya.

"*Barpa?*", sambil menyeluk kocek.  
"Dua ringgit setengah", jawab Pak Usop Lotong selamba.  
Dahi Rampwalk Remo berkerut.  
"Dulu tahun, *anam* dua *ringgi*. Awal tahun, lima dua *ringgi*. Ini hari, ampat dua *ringgi* *ka*?"  
"Apa nak buat *baiya*. Harga minyak dah naik", Pak Usop Lotong mempertahankan dirinya.  
"Satu simpan. Karipap dua, masalodeh dua, dua *ringgi*", sambil menghulurkan dua keping not seringgit.  
"Terima kasih *baiya*", duit dan kuih bertukar tangan.  

Beg plastik digantung ke hendal *mountain bike*nya. Sambil mengayuh ke kilang Rampwalk Remo berkira-kira. Bab-bab duit ni Rampwalk Remo memang cerewet sikit. Bukan dia sahaja, mak, bapak, atuk, nenek dia semuanya lokek. Bukan kedekut tapi jimat.

Harga minyak naik, dia kena tanggung. Harga barang-barang naik dia kena tanggung. Pak Usop Lotong tak mahu tanggung langsung. Buktinya? Semua yang orang tua tu kena tanggung, semua dia dah caj dalam harga kuih-muih jualan dia yang dah naik harga. Dulu masa minyak murah untung banyak tu. Sekarang masa minyak naik, nak untung banyak tu juga? **Banyak cantik muka Pak Usop Lotong ni**.

Rampwalk Remo dah langsung tak boleh beri tumpuan. Runsing. Dia buat satu pusingan-U, balik rumah, terus tidur. Kuih Pak Usop Lotong langsung tak disentuhnya. Dah tak selera. Sebelum tidur dia berkira-kira lagi.

**_"Dah tak untung duduk Malaysia ni"_**.

---
####NOTA PANGLIPURLARA:
Baru aku sedar. Minyak naik ke, tak naik ke, peniaga untung banyak tu juga. Sepatutnya bila minyak naik, peniaga kena la tanggung sama. Bukannya hantam harga barang jualan mereka supaya kita pembeli yang tanggung kenaikan harga minyak tu untuk mereka.

Aku nak tengok ada tak kedai-kedai makan yang lepas ni short on customer headcount sebab menaikkan harga nasi, lauk-pauk dan minuman.

**Mana kuasa beli kita semua? Boleh engkau orang tunjuk sikit tak?**
