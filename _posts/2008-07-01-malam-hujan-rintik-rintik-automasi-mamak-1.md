---
layout: post
title: 'Malam Hujan Rintik-Rintik (Automasi Mamak I)'
---

Malam sudah larut. Hujan rintik-rintik. Angin sepoi-sepoi. Sejuk yang amat. Kalau dapat tidur tak pakai baju. Selubung dengan gebar. Memang nikmat. Mata dah kuyu.

Dua tiga batang Pall Mall hijau dah aku sebat. Tak mahu juga tidurnya. Dah dekat sepuluh kali aku menguap. Sekejap duduk. Sekejap baring. Golek kekiri. Golek kekanan. Masih tak lelap. Rugi betul kalau cuaca sedap macam ni tapi tak dapat tidur. Macam ada yang tak kena.

Lama sangat menghadap skrin komputer agaknya siang tadi?  
Tak pun nak pekena Nescafe tarik mamak dulu baru boleh tidur?  
*Huiish*. Kena tidur juga ni. Pedih-pedih mata dah ni.  
Apa hal tak tidur-tidur lagi ni? Berpinar dah mata ni.  

Ceh!

Tak tutup lampu rupanya.  
Padanlah...

* * *
  
Malam sudah larut. Hujan rintik-rintik. Angin sepoi-sepoi. Sejuk yang amat. Kalau dapat tidur tak pakai baju. Selubung kain Pelikat Chop Gadja. Memang nikmat. Mata dah kuyu.
  
Makin berdebar-debar hati Rampwalk Remo. Hari ini. Hari pertama dia bekerja di 'luar'. Restoran Ameerali, Seksyen 15, Bandar Baru Bangi. Di situlah tempat dia bekerja sebagai pelayan kelas 2. Sekarang.

Dulu. Empat bulan lepas. Dia hanya di dapur. Bekerja sebagai pelayan kelas 3 yang kerjanya hanyalah membasuh. Bukan sahaja pinggan mangkuk, periuk belanga, sudu camca, gelas cawan; baju pelayan-pelayan lain pun dia kena basuh. Selain membasuh; menyapu, mengelap dan mengemop adalah rutin hariannya di Restoran Ameerali.

Walaupun penat, tetapi inilah kerjaya yang telah lama Rampwalk Remo idam- idamkan. Kalau dibanding dengan kerja-kerja yang ada di kampung halamannya, nun jauh di seberang laut, kerja sebagai pelayan di Ameerali lebih class.

Kerja di Malaysia. *Glamour*!

Itulah sebabnya Rampwalk Remo bekerja dengan tekun. Kini. Penat lelahnya bersengkang mata menggerakkan tulang empat keratnya selama empat bulan dirantau orang sudah terbayar. Pangkatnya telah dinaikkan.
  
Rampwalk Remo tersenyum sambil memperbetulkan jambulnya yang beropol-ropol. Walaupun perasaannya girang bercampur bangga tetapi hati Rampwalk Remo masih gementar...
  
* * *
